---
layout: internal
title: "La Certificazione verde COVID-19 anche sull’app IO"
description:
lang: it
ref: comunicato-stampa-io-green-pass
excerpt_separator: <!--more-->
download_link: /assets/download/it/app_io_green_pass_17.06.2021.rtf
date: 2021-06-17
friendlydate: 17 giugno 2021
narrow: true
image: "/assets/img/certificato-verde-green-pass-covid/social-card-covid-pass.jpg"
---

- Sugli app store la versione aggiornata di IO che integra la nuova funzionalità.
- Non serve fare richiesta, né inserire codici o altri dati: un messaggio di notifica avviserà l’utente della disponibilità del proprio certificato.
- I certificati, inviati a IO in assoluta sicurezza dalla Piattaforma del Ministero della Salute, saranno visualizzabili aprendo il messaggio in app e potranno essere salvati nella galleria fotografica del dispositivo mobile.

**IO, l’app dei servizi pubblici ([io.italia.it](https://io.italia.it)) è uno dei canali attraverso cui ottenere la Certificazione Verde COVID-19**, il cosiddetto “Green Pass”. Gli utenti dell’app IO che lo desiderano (sia che già usino l’app o che intendano scaricarla) senza fare alcuna richiesta riceveranno una notifica sul proprio dispositivo mobile ogni volta che sarà disponibile una certificazione a loro intestata e potranno visualizzarla direttamente aprendo il messaggio in app.

Il servizio è **disponibile con l’ultima versione già presente negli store di IO**, rilasciata da [PagoPA S.p.A.](https://www.pagopa.gov.it/) che gestisce l’app. Per i quasi 12 milioni di cittadini che hanno installato e già usano IO, sarà sufficiente aggiornare l’app. Chi ha l'identità digitale SPID o la CIE (Carta d’identità elettronica) potrà usufruire del servizio scaricando IO e accedendo con le proprie credenziali. Basterà questo per **ottenere in app i propri certificati** verdi (associati al Codice Fiscale) in corso di validità, **a prescindere da quando siano stati generati**: non fa differenza se in un momento precedente o successivo rispetto al primo ingresso in app.

Su IO, come per tutti gli altri canali a disposizione dei cittadini descritti sul sito [www.dgc.gov.it](https://www.dgc.gov.it), le Certificazioni verdi Covid-19 già in corso di validità saranno rilasciate gradualmente dall’avvio dell’operatività della Piattaforma nazionale-DGC del Ministero della Salute. I certificati saranno, quindi, disponibili su IO nel momento in cui la Piattaforma li genera anche in base alle tempistiche con cui le varie strutture sanitarie inviano i dati alla stessa.

Dall’avvio del servizio a livello nazionale, sull’app IO il cittadino in **due semplici passaggi** potrà visualizzare ed eventualmente archiviare su smartphone o tablet il proprio “green pass”, che attesta la vaccinazione, la negatività al test molecolare o antigenico o la guarigione dal COVID-19:

- **Riceve una notifica** sul proprio dispositivo, senza fare richieste, né inserire codici o altri dati: è sufficiente che abbia **fatto almeno una volta l’accesso con SPID o CIE**.
- **Entra nell’app IO** (tramite codice di sblocco o riconoscimento biometrico) **per aprire il messaggio con la propria Certificazione verde**: l’app mostrerà il QR code e i dati del certificato, che potrà quindi essere esibito direttamente da IO.

Cliccando sul pulsante **"Dettagli"** della stessa schermata l’utente potrà leggere il contenuto del certificato e i relativi dati sanitari. Le informazioni, le stesse contenute nel QR Code, vengono inviate ad IO in assoluta sicurezza direttamente dalla Piattaforma nazionale e vengono verificate ogni volta che il certificato viene visualizzato.

Inoltre tramite il pulsante **“Salva” si potrà conservare il certificato con il suo QR code** (attraverso l’apposita funzione) nella **galleria fotografica** del dispositivo, come una qualsiasi altra immagine, in modo da poterlo mostrare facilmente anche in assenza di connessione ad internet.

Maggiori dettagli su come ottenere la Certificazione verde COVID-19 sull’app IO sono disponibili al link: [io.italia.it/certificato-verde-green-pass-covid](https://io.italia.it/certificato-verde-green-pass-covid/).
